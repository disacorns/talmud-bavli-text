ורבנן לא נכתוב רחמנא לא וי"ו ולא ראשית ורבי אלעאי איידי דהאי קדושת דמים והאי קדושת הגוף פסיק להו והדר ערבי להו ואיבעית אימא שותפות (עובד כוכבים)  בתרומה רבנן חיובי מחייבי דתניא ישראל (ועובד כוכבים)  שלקחו שדה בשותפות טבל וחולין מעורבים זה בזה דברי רבי רבן שמעון בן גמליאל אומר של ישראל חייב ושל (עובד כוכבים)  פטור עד כאן לא פליגי אלא דמר סבר יש ברירה ומר סבר אין ברירה אבל שותפות (דעובד כוכבים)  דברי הכל חייבת ואי בעית אימא תרוייהו לר' אלעאי מצאנך נפקא שותפות (דעובד כוכבים)  מאי טעמא דלא מייחדא ליה לישראל נמי לא מייחדא ליה ורבנן (עובד כוכבים)  לאו בר חיובא הוא ישראל בר חיובא הוא אמר רבא מודה רבי אלעאי בתרומה אע"ג דכתיב  דגנך דידך אין דשותפות לא כתב רחמנא תרומותיכם אלא דגנך למה לי למעוטי שותפות (עובד כוכבים)  חלה אע"ג דכתיב ראשית ואיכא למימר נילף ראשית ראשית מראשית הגז מה להלן דשותפות לא אף כאן דשותפות לא כתב רחמנא  עריסותיכם אלא טעמא דכתיב עריסותיכם הא לאו הכי הוה אמינא נילף ראשית ראשית מראשית הגז אדרבה נילף מתרומה ה"נ אלא עריסותיכם למה לי כדי עריסותיכם פאה אע"ג דכתיב שדך דידך אין שותפות לא כתב רחמנא  ובקצרכם את קציר ארצכם אלא שדך ל"ל למעוטי שותפות (עובד כוכבים)  בכורה אע"ג דכתיב  כל הבכור אשר יולד בבקרך ובצאנך דידך אין דשותפות לא כתב רחמנא  ובכורות בקרכם וצאנכם אלא בקרך וצאנך למה לי למעוטי שותפות (עובד כוכבים)  מזוזה אף על גב דכתיב  ביתך דידך אין שותפות לא כתב רחמנא  למען ירבו ימיכם וימי בניכם ואלא ביתך למאי אתא לכדרבה דאמר רבה
